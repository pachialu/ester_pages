---
layout: page
title: 4
---
[<-indietro](est03.html) [avanti ->](est05.html)

--------------------------------
#### Ester si mette in gioco

<sup>1-2</sup> Quando Mardocheo lo venne a sapere, si strappò i vestiti,
indossò un sacco e si mise della cenere sulla testa. Andò in giro per la
città piangendo e gridando disperatamente; ma quando arrivò all'ingresso
del palazzo reale, si fermò perché era vietato entrare vestiti di sacco.

<sup>3</sup> La legge firmata dal re venne diffusa in tutte le province
e gli Ebrei cominciarono un periodo di lutto. Digiunavano, piangevano,
si lamentavano; la maggior parte di loro usarono come letto un sacco
coperto di cenere.

<sup>4</sup> Quando le serve e gli eunuchi raccontarono ad Ester quello
che stava succedendo, la regina fu presa dalla disperazione. Mandò dei
vestiti a Mardocheo sperando che si vestisse, ma lui si tenne il sacco.

<sup>5-6</sup> Ester allora fece chiamare Atach, un eunuco di corte al
suo servizio. Gli ordinò di andare da Mardocheo e di chiedergli cosa
veramente stava succedendo. Atach andò a parlare con lui nella piazza
davanti all'ingresso della reggia. <sup>7-8</sup> Mardocheo gli raccontò
tutto quello che era successo. Gli disse che Aman aveva promesso di
aggiungere al tesoro del re una somma di denaro immensa in cambio dello
sterminio degli Ebrei. Gli diede anche una copia del decreto reale di
sterminio pubblicato a Susa, in modo che Ester la potesse vedere di
persona. Incaricò Atach di informarla per bene e di ordinarIe di andare
dal re. Doveva fare tutto il possibile e supplicarlo di avere pietà del
popolo ebraico. <sup>9</sup> Atach tornò da Ester e le riferì tutto
quello che aveva detto Mardocheo.

<sup>10-11</sup> Ester rimandò Atach da Mardocheo con questa risposta:
“Caro zio, come sai benissimo, chiunque, uomo o donna, osa presentarsi
al re nel suo palazzo, senza essere stato convocato, viene ucciso.
Questa è la legge: lo sanno tutti, dai funzionari di corte ai contadini
delle province. Può salvarsi solo se il re stende verso di lui o lei il
suo scettro d'oro. Oltre tutto, è già un mese che il re non mi chiama.”

<sup>12-14</sup> Quando Mardocheo ricevette la risposta di Ester, le
mandò questo messaggio: “Non pensare che ti salverai solo perché sei
alla corte del re. Se hai deciso stare zitta in un momento come questo,
l'aiuto per la salvezza degli Ebrei arriverà da altri. E tu, invece,
morirai, e con te finirà la tua famiglia. Pensaci bene! Forse tu sei
diventata regina proprio per un momento come questo.”

<sup>15-17</sup> Allora Ester mandò a dire a Mardocheo: “D'accordo,
raduna tutti gli Ebrei che si trovano a Susa e falli digiunare per me;
state senza mangiare e bere per tre giorni e tre notti. Digiunerò
anch'io con le mie serve, poi, anche se è proibito, andrò dal re e, se
dovrò morire, morirò.” Mardocheo si allontanò e fece come aveva detto
Ester.

---------------------------------------
[<-indietro](est03.html) [avanti ->](est05.html)