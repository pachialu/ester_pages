---
layout: page
title: 6
---
[<-indietro](est05.html) [avanti ->](est07.html)

--------------------------------
#### Una notte insonne

<sup>1-2</sup> Quella notte il re non riusciva a dormire. Allora si fece
portare il diario ufficiale della storia dell'impero e se ne fece
leggere qualche pagina. Capitò proprio l'episodio di Mardocheo che aveva
intercettato la notizia della congiura per uccidere Assuero organizzata
da Bigtan e Teres, i due servi di guardia all'appartamento reale.

<sup>3-5</sup> Il re domandò: “Che ricompensa ha ricevuto Mardocheo per
quello che ha fatto?” “Nessuna”, risposero i servi. E il re: “Chi c'è
adesso a corte?” Aman era appena entrato nel cortile esterno della
reggia, perché voleva dire al re di far impiccare Mardocheo al palo che
aveva fatto preparare. “C'è Aman che aspetta fuori”, risposero i servi.
“Fatelo entrare”, disse il re.

<sup>6-9</sup> Aman entrò e il re gli disse: “C'è una persona che voglio
onorare in maniera particolare: cosa potrei fare per lui?” Aman pensò
tra se e se: “Sta parlando sicuramente di me!” E rispose: “Se proprio
vuoi onorare qualcuno, prestagli il tuo vestito ufficiale da re e il tuo
cavallo decorato con il turbante come quando lo usi tu. Un nobile della
tua corte aiuterà quel signore a indossare il tuo vestito da re, lo farà
salire a cavallo e lo porterà per la via principale della città. Lungo
il percorso deve gridare: 'Guardate qui! Guardate come si tratta una
persona che il re vuole onorare!'”

<sup>10-12</sup> “Dai, svelto”, ordinò il re ad Aman, “vai a prendere il
vestito e il cavallo, e prepara questi onori per Mardocheo, quell'Ebreo
in servizio a corte. Mi raccomando, fai tutto come hai detto!” Così Aman
andò, prese il vestito e il cavallo e vestì Mardocheo. Uscirono sulla
strada principale della città e Aman, davanti al cavallo, ripeteva ad
alta voce: “Guardate come si tratta una persona che il re vuole
onorare!” Finito il giro, Mardocheo tornò al suo posto all'ingresso
della reggia.

<sup>12-14</sup>Aman, invece, si ritirò in fretta a casa sua, a testa
bassa e demoralizzato. Raccontò il disastro alla moglie Zeres e agli
amici. Ma la moglie e gli amici saggi riuscirono solo a dirgli: “Brutto
segno! Con Mardocheo ormai stai perdendo, e siccome è un Ebreo, non
riuscirai a spuntarla. Per te questa è la fine!” Stavano ancora
parlando, quando arrivarono i servi del re per portare subito Aman alla
festa della regina Ester.

---------------------------------------
[<-indietro](est05.html) [avanti ->](est07.html)
