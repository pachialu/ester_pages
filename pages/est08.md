---
layout: page
title: 8
---
[<-indietro](est07.html) [avanti ->](est09.html)

--------------------------------
#### La situazione si ribalta

<sup>1-2</sup> Quel giorno stesso il re regalò alla regina Ester tutti i
beni di Aman, il nemico degli Ebrei. Ester rivelò al re la sua parentela
con Mardocheo, che fu ammesso alla presenza del re. Assuero prese
l'anello del timbro reale, quello che prima aveva affidato ad Aman, e lo
consegnò a Mardocheo. Ester poi incaricò Mardocheo di amministrare tutti
i beni che erano stati di Aman.

<sup>3-6</sup> Ester fece al re un'altra richiesta. Si inginocchiò
davanti a lui in lacrime e lo pregò con insistenza di salvare gli Ebrei
dalla strage che Aman della famiglia di Agag aveva organizzato. Il re
stese verso di lei il suo scettro d'oro. Allora Ester si alzò in piedi
di fronte al re e disse: “Se ti sono cara, se io ti piaccio davvero e se
la mia domanda ti sembra giusta, ascoltami. Emana un decreto e annulla
le lettere scritte da Aman, figlio di Ammedata della famiglia di Agag
per organizzare lo sterminio degli Ebrei in tutte le province. Come
potrei rimanere a guardare mentre distruggono il mio popolo? Come potrei
sopportare lo sterminio dei miei fratelli?”

<sup>7-8</sup> Il re Assuero rispose alla regina Ester e all'ebreo
Mardocheo: “Ho già fatto impiccare Aman per il male che ha cercato di
fare agli Ebrei; ho anche donato i suoi beni a Ester. Ma quelle lettere
non possono più essere annullate, perché sono state scritte a mio nome e
timbrate con mio anello. Comunque vi autorizzo a dare altre disposizioni
che possano portare un vantaggio agli Ebrei. Scrivete pure a nome mio e
timbrate gli ordini col mio anello.”

<sup>9</sup> Senza perdere tempo, il ventitré del terzo mese, il mese di
Sivan, Mardocheo chiamò i segretari di corte e dettò gli ordini per
tutti gli Ebrei, per i governatori, i prefetti e i funzionari delle
centoventisette province dell'impero, dai confini dell'India fino
all'Etiopia. Le lettere furono scritte nella lingua e con la scrittura
di ogni popolazione. Agli Ebrei furono mandate dappertutto lettere nella
loro lingua e scrittura.

<sup>10</sup> Mardocheo scrisse a nome del re e timbrò le lettere con
l'anello del re. Poi le spedì con i corrieri ufficiali, utilizzando i
veloci cavalli di razza dell'amministrazione.

<sup>11-12</sup> Nelle lettere era scritto che il re autorizzava gli
Ebrei di qualsiasi località ad organizzarsi per la difesa. In caso di
aggressione armata da parte di uomini di qualsiasi popolazione o
provincia, gli Ebrei avevano il diritto di difendersi. Potevano
combattere con le armi, uccidere tutti gli avversari, comprese donne e
bambini, e impadronirsi dei loro beni. Queste disposizioni valevano per
tutte le province dell'impero, ma solo per il giorno tredici del
dodicesimo mese, detto 'mese di Adar'.

<sup>13-14</sup> Il contenuto del decreto doveva essere pubblicato come
legge in ogni provincia e fatto conoscere a tutti, in modo che gli Ebrei
fossero in grado di difendersi dai loro nemici nel giorno fissato.
L'ordine era urgente. I corrieri del re salirono sui cavalli
dell'amministrazione e partirono subito al galoppo. Intanto il decreto
veniva pubblicato a Susa, la capitale.

<sup>15-16</sup> Mardocheo uscì dalla reggia indossando una tunica da re
di lino e porpora viola e un mantello rosso porpora
luccicante<sup><a href="#fn__1" id="fnt__1" class="fn_top">1)</a></sup>;
in testa aveva un magnifico turbante d'oro. A Susa organizzarono grandi
feste. Gli Ebrei erano felici per il trionfo: nei loro occhi brillava la
gioia.

<sup>17</sup> Quando l'ordine del re arrivò nelle varie città e
province, gli Ebrei erano strafelici. Dappertutto fecero un giorno di
festa in cui si mangiava e si beveva. Molti, che appartenevano ad altri
popoli, per paura si fecero Ebrei.

<sup><a href="#fnt__1" id="fn__1" class="fn_bot">1)</a></sup>
di bisso, una stoffa luccicante

---------------------------------------
[<-indietro](est07.html) [avanti ->](est09.html)