---
layout: page
title: 3
---
[<-indietro](est02.html) [avanti ->](est04.html)

--------------------------------
#### Aman e gli ebrei

<sup>1</sup> Qualche tempo dopo, un certo Aman, figlio di Ammedata,
della famiglia degli Agag, fu promosso dal re Assuero alla più alta
carica del suo governo.

<sup>2</sup> Per ordine del re tutti i funzionari in servizio a corte
dovevano mostrare rispetto ad Aman inginocchiandosi e inchinandosi. Solo
Mardocheo non si inginocchiava e non si inchinava mai.

<sup>3-4</sup> Gli altri funzionari di corte chiedevano a Mardocheo:
“Perché non rispetti gli ordini del re?” Gli facevano questa
osservazione tutti i giorni, ma lui non li ascoltava, e diceva di essere
Ebreo. Allora lo denunciarono ad Aman per vedere se questa
giustificazione era valida.

<sup>5</sup> Aman si accorse che davvero Mardocheo non si inginocchiava
e non si inchinava al suo passaggio, e si irritò moltissimo.

<sup>6</sup> Quando seppe a quale popolo apparteneva Mardocheo, Aman non
si accontentò solo di volerlo uccidere, ma progettò di sterminare tutti
gli Ebrei dell'impero insieme con lui.

<sup>7</sup> Nel dodicesimo anno del regno di Assuero, nel primo mese,
cioè nel mese di Nisan, Aman fece tirare a sorte la data dello
sterminio, mese e giorno. Risultò il dodicesimo mese, cioè il mese di
Adar, e il giorno tredici.

<sup>8-9</sup> Poi Aman andò a parlare con il re e gli disse: “C'è un
popolo, disperso tra gli altri popoli in ogni provincia del tuo impero,
che vive separato dagli altri, a modo suo. Ha leggi diverse e, per di
più, non osserva la tua. Non ti conviene lasciarlo vivere in pace. Se
sei d'accordo con me, dai ordine scritto di sterminarlo e io stesso
pagherò ai funzionari dell'amministrazione trecentosettantacinque
tonnellate
d'argento<sup><a href="#fn__1" id="fnt__1" class="fn_top">1)</a></sup>
da mettere nel tesoro del re.”

<sup>10-11</sup> Il re si sfilò dal dito l'anello con il timbro e lo
consegnò ad Aman, figlio di Ammedata, della famiglia degli Agag. Il re
disse a questo persecutore degli Ebrei: “Quei soldi sono tuoi e quel
popolo nelle tue mani: facci quello che vuoi.”

<sup>12-14</sup> Il giorno tredici del primo mese, il mese di Nisan,
furono chiamati i segretari di corte e Aman dettò un ordine per tutti i
governatori reali, i prefetti delle province e i capi delle varie
popolazioni. I segretari scrissero a ogni provincia a nome del re
Assuero, usando la scrittura locale e la lingua materna di ogni
popolazione, poi sigillarono ufficialmente la lettera con l'anello del
re. Le lettere furono spedite per mezzo di corrieri alle province
dell'impero. Contenevano l'ordine di sterminare, uccidere, eliminare
tutti gli Ebrei, giovani e vecchi, donne e bambini, tutti in un solo
giorno, il tredici del dodicesimo mese, il mese di Adar. I loro beni
dovevano essere confiscati. Una copia della lettera doveva essere
pubblicata in ogni provincia e fatta conoscere alla gente, in modo che
tutti fossero pronti per il giorno fissato.

<sup>15</sup> All'ordine del re i corrieri partirono in gran fretta.
Appena il decreto fu promulgato a Susa, il re e Aman andarono a
banchettare, mentre la capitale era in grande agitazione.


<sup><a href="#fnt__1" id="fn__1" class="fn_bot">1)</a></sup>

una cifra enorme, che per gran parte poteva arrivare dal sequestro dei
beni degli ebrei

---------------------------------------
[<-indietro](est02.html) [avanti ->](est04.html)