---
layout: page
title: 7
---
[<-indietro](est06.html) [avanti ->](est08.html)

--------------------------------
#### Aman fa una brutta fine

<sup>1-4</sup> Il re e Aman andarono alla festa della regina Ester.
Anche questa volta, alla fine del pranzo, il re domandò a Ester: “Cara
regina, cosa posso fare per te? Chiedimi quello che vuoi. Per farti
contenta ti darei anche la metà del mio regno. La regina Ester rispose:
“Se mi vuoi accontentare e ti pare giusto, questa è la mia richiesta:
salva la mia vita e la vita del mio popolo, perché ci hanno venduti e
destinati allo sterminio! Se io e il mio popolo fossimo venduti come
schiavi, la cosa non sarebbe così grave. Non avrei disturbato il re,
avrei taciuto. Ma c'è uno che ci vuole rovinare e far morire!”

<sup>5-6</sup> Subito il re domandò a Ester: “Ma chi si permette di
decidere una cosa simile? Dove si trova questa persona? “Eccolo!”,
rispose la regina. “Il nostro nemico, l'uomo che ci odia è quell'infame
di Aman.” Sotto lo sguardo del re e della regina Aman sbiancò.

<sup>7-8</sup> Il re si alzò da tavola infuriato e uscì in giardino.
Aman capì che il re aveva ormai deciso di condannarlo e si fermò a
supplicare Ester di salvargli la vita. Ester era sdraiata sul divano.
Aman le si era appena avvicinato quando il re rientrò nella sala. Lo
vide e gridò: “Questo disgraziato vorrebbe addirittura violentare la
regina in casa mia, davanti a me!” Dopo questa frase del re, Aman era
ormai spacciato.

<sup>9-10</sup> Un funzionario del re, un certo Carbona, aggiunse: “E
non finisce qui! Dovete sapere che Aman ha fatto piantare in casa sua un
palo alto venticinque metri. Voleva impiccarci Mardocheo, che aveva
salvato la vita al re.” Il re ordinò: “Impiccate Aman su quel palo!”
Così impiccarono Aman al palo che lui stesso aveva piantato per
Mardocheo e la furia del re si calmò.

---------------------------------------
[<-indietro](est06.html) [avanti ->](est08.html)
