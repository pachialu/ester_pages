---
layout: page
title: 9
---
[<-indietro](est08.html) [avanti ->](est10.html)

--------------------------------
#### La vittoria degli ebrei

<sup>1</sup> Quando arrivò il giorno tredici del dodicesimo mese, il
mese di Adar, in cui doveva essere eseguito il precedente decreto del
re, i nemici degli Ebrei speravano di averli in loro potere. Ma accadde
tutto il contrario: gli Ebrei ebbero la rivincita sui loro nemici.

<sup>2</sup> In tutte le province dell'impero, in ogni città, gli Ebrei
si radunarono nei loro quartieri e organizzarono l'attacco contro i
nemici. Nessuno riuscì ad opporsi perché dappertutto la gente aveva
paura degli Ebrei.

<sup>3-4</sup> Anche le autorità delle province, i governatori, i
prefetti e i rappresentanti del governo aiutavano gli Ebrei per paura di
Mardocheo. Si era infatti diffusa la voce, nelle varie province, che ora
Mardocheo a corte era molto potente. La sua autorità cresceva sempre
più.

<sup>5</sup> Così gli Ebrei colpirono, uccisero e distrussero i loro
nemici, perché potevano fare di loro quello che volevano.

<sup>6-10</sup> Nella capitale, Susa, gli uccisi furono cinquecento; tra
questi, i dieci figli di Aman, il persecutore degli Ebrei, figlio di
Ammedata della famiglia di Agag. Si chiamavano: Parsandata, Dalfon,
Aspata, Porata, Adalia, Aridata, Parmasta, Arisai, Aridai e Vaizata. Gli
Ebrei però non toccarono i loro beni.

<sup>11-12</sup> Il giorno stesso il re venne informato del numero delle
persone uccise nella cittadella. Disse allora alla regina Ester: “Solo
nella capitale gli Ebrei hanno ammazzato cinquecento persone, oltre ai
dieci figli di Aman. Chissà che strage nelle altre province! Hai altre
richieste? Ti darò quel che vuoi.”

<sup>13-14</sup> Ester rispose: “Se non hai niente in contrario lascia
che a Susa gli Ebrei facciano anche domani quello che hanno fatto oggi;
e anzi, ordina di appendere in pubblico i corpi dei dieci figli di
Aman.” Il re comandò di fare così, e l'ordine fu reso noto a Susa. I
corpi dei figli di Aman furono appesi in pubblico.

<sup>15</sup> Il quattordici del mese di Adar gli Ebrei di Susa si
radunarono ancora e uccisero altre trecento persone, ma non toccarono i
loro beni.

<sup>16</sup> Nelle province, il tredici del mese gli Ebrei si erano
organizzati per difendersi, e si erano liberati dai loro nemici: ne
uccisero in tutto settantacinquemila, però non toccarono i loro beni.

<sup>17-19</sup> Il quattordici di Adar non continuarono le uccisioni,
ma fecero una giornata di festeggiamenti. A Susa, invece, la festa fu il
quindici, dopo le uccisioni dei due giorni precedenti. Questo è il
motivo per cui gli Ebrei fuori dalla capitale festeggiano il quattordici
di Adar mangiando e bevendo, ritrovandosi in allegria e scambiando
regali.

#### La festa dei Purim

<sup>20-22</sup> Mardocheo fece scrivere la storia di questi
avvenimenti, e mandò lettere a tutti gli Ebrei dell'impero, vicini e
lontani. Ordinava che ogni anno il 14 e il 15 del mese di Adar fossero
giorni di festa. Quelli, infatti, erano i giorni in cui gli Ebrei
avevano messo fine agli attacchi dei loro nemici. In quel mese il loro
dolore si era trasformato in gioia, i giorni di lutto erano diventati
giorni di festa. Per questo tutti dovevano fare festa, organizzare
pranzi, scambiarsi regali e fare doni ai poveri.

<sup>23-26</sup> Gli Ebrei continuarono a celebrare ogni anno questa
ricorrenza, citando queste parole di Mardocheo: “Aman, figlio di
Ammedata della famiglia di Agag, nemico degli Ebrei, aveva progettato di
sterminarli. Aveva usato il 'pur' - cioè il sorteggio - per fissare la
data del massacro. Ma Ester supplicò il re, che diede ordini scritti, in
modo che il male che Aman voleva fare agli Ebrei è ricaduto su di lui.
Lui e i suoi figli sono finiti impiccati. Quei giorni si chiamano Purim
perché 'pur' vuoi dire sorteggio.”

<sup>26-28</sup> Sia per le istruzioni contenute nella lettera di
Mardocheo, sia per i fatti importanti capitati agli Ebrei, decisero di
celebrare quei due giorni di festa ogni anno senza eccezione alla data
fissata nella lettera. La tradizione resta in vigore anche per tutti i
loro discendenti e per chiunque vuole diventare Ebreo. Da allora in poi
ogni famiglia ebraica ricorda e celebra questa festa in ogni città e
regione. Gli Ebrei non dimenticano mai questa festa dei Purim; anche i
loro discendenti la ricorderanno sempre.

<sup>29-31</sup> Insieme a Mardocheo anche la regina Ester, figlia di
Abicail, scrisse un'altra lettera, molto autorevole, a proposito dei
Purim. La mandò agli Ebrei delle centoventisette province dell'impero.
Augurava pace e benessere e stabiliva di celebrare fedelmente i giorni
dei Purim alla data fissata, secondo le norme volute da Mardocheo e
dalla regina Ester. Gli Ebrei, infatti, le avevano messe in vigore per
sé e per i loro discendenti tanto quanto le regole sui digiuni e le
preghiere che li accompagnano. Le disposizioni di Ester vennero raccolte
in un libro.

---------------------------------------
[<-indietro](est08.html) [avanti ->](est10.html)
