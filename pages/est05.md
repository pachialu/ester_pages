---
layout: page
title: 5
---
[<-indietro](est04.html) [avanti ->](est06.html)

--------------------------------
#### Ester va dal re

<sup>1-2</sup> Tre giorni dopo Ester si vestì da regina e andò nel
cortile interno della reggia, davanti alla sala del trono. Il re era
seduto su trono di fronte alla porta d'ingresso. Quando vide la regina
Ester, in piedi nell'atrio, non riusciva a staccare gli occhi e stese
verso di lei lo scettro d'oro. Ester si avvicinò e toccò la punta dello
scettro.

<sup>3-5</sup>Il re le disse: “Ester, regina mia, cosa posso fare per
te? Chiedimi quello che vuoi, anche metà del regno!” Lei rispose: “Ti
prego di accettare l'invito alla festa che ho preparato oggi per te e
Aman.” Il re ordinò: “Avvertite subito Aman di prepararsi per l'invito
di Ester.” Così il re e Aman andarono alla festa preparata da Ester.

<sup>6-8</sup>Mentre si bevevano gli ultimi bicchieri di vino il re
disse: “Ester, chiedi quello che vuoi e l'avrai! Cosa vorresti di bello?
Per farti contenta ti darei anche metà del mio regno!” Ma Ester rispose:
“Cosa potrei chiedere mai? Se vuoi farmi piacere, caro re, se proprio
vuoi accontentarmi, allora domani, tu e Aman tornate a festeggiare da
me. Domani ti dirò una cosa che vorrei.”

#### Aman vuole eliminare Mardocheo

<sup>9-10</sup> Aman andò via dalla festa felice e soddisfatto; però
uscendo dalla reggia si accorse che Mardocheo non si alzava per fargli
l'inchino e s'infuriò. Riuscì a stento a trattenersi, e, arrivato a casa
sua, fece chiamare gli amici e sua moglie Zeres.

<sup>11-13</sup> Si vantò con loro della sua importanza e ricchezza, dei
suoi molti figli e della carica che il re gli aveva dato sopra tutti i
ministri e funzionari. Diceva: “Perfino la regina Ester mi onora: alla
festa che ha appena organizzato, insieme col re, ha invitato solo me, e
domani siamo invitati di nuovo! Ma tutto questo non conta più niente per
me, quando vedo quell'Ebreo che mi ignora e resta seduto all'ingresso
della reggia.”

<sup>14</sup> Sua moglie Zeres e gli amici gli dissero: “E tu fai
piantare un palo alto venticinque metri e di' al re che domani mattina
dia l'ordine di impiccarci Mardocheo, così potrai andare contento alla
festa.” Aman fu soddisfatto del consiglio e fece piantare il palo.

---------------------------------------
[<-indietro](est04.html) [avanti ->](est06.html)
