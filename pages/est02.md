---
layout: page
title: 2
---
[<-indietro](est01.html) [avanti ->](est03.html)

--------------------------------
#### Una nuova regina

<sup>1-4</sup> Più tardi la rabbia di Assuero passò, ma continuava a
pensare a Vasti, a come si era comportata e alla decisione presa contro
di lei. Così alcuni personaggi della corte suggerirono al re: “Perché
non fai cercare delle ragazze giovani e belle? Potresti mandare degli
incaricati in tutte le province dell'impero per radunarle qui nel tuo
harem. Saranno affidate ad Egai, l'eunuco di corte che ha il compito di
sorvegliare le donne. Penserà lui anche ai loro trattamenti di bellezza.
La ragazza che ti piacerà di più potrebbe diventare regina al posto di
Vasti.” Al re piacque questa idea e così fece.

<sup>5-7</sup> In quel periodo, a Susa, abitava un ebreo della tribù di
Beniamino, di nome Mardocheo, discendente di Iair, di Simei e di Kis.
Era uno di quelli che il re di Babilonia Nabucodonosor aveva deportato
da Gerusalemme insieme con il re di Giuda Ieconia. Era il tutore di una
ragazza, orfana di padre e di madre, figlia di un suo zio. Il nome della
ragazza era Adassa, ma tutti la chiamavano Ester. Era bellissima e
affascinante. Dopo la morte del padre e della madre, Mardocheo l'aveva
presa con sé come una figlia.

<sup>8-9</sup> Quando fu dato l'ordine di radunare a Susa ragazze per
l'harem, anche Ester fu portata a corte e affidata a Egai, il
sorvegliante delle donne. Ester gli piacque molto e conquistò le sue
simpatie. Egai le diede subito l'occorrente per curare la sua bellezza,
le assegnò un trattamento speciale, le mise a disposizione sette serve,
scelte fra le migliori della corte, e la sistemò con loro nella parte
più confortevole dell'harem.

<sup>10-11</sup> Ester non aveva detto che era ebrea e non aveva parlato
della sua famiglia, perché Mardocheo le aveva ordinato di non dire
niente. Lui poi passava ogni giorno davanti al cortile dell'harem per
sapere come stava Ester e se la trattavano bene.

<sup>12-14</sup> Secondo il regolamento dell'harem, ogni ragazza andava
dal re Assuero quando era il suo turno, alla fine di dodici mesi di
preparazione. Per sei mesi doveva fare massaggi con olio di mirra, per
altri sei doveva far uso d balsamo e altri cosmetici. Quando finalmente
la ragazza lasciava l'harem per andare dal re, le venivano dati tutti i
gioielli che voleva portare con sé. Andava alla sera e la mattina
ritornava in un altro reparto del l'harem diretto dall'eunuco di corte
Saasgaz, che sorvegliava le donne che erano già state con il re. Queste
non tornavano più dal re: solo se una gli piaceva molto la mandava a
chiamare per nome.

<sup>15</sup> Quando toccò a lei, Ester (figlia di Abicail, zio di
Mardocheo che l'aveva adottata) prese solo quello che le aveva
consigliato Egai, l'eunuco custode delle donne. Era stupenda e
conquistava tutti quelli che la vedevano.

<sup>16</sup> Ester fu condotta alla corte del re Assuero nel settimo
anno del regno, nel decimo mese, o mese di Tebet.

<sup>17</sup> Il re preferì Ester a tutte le donne che erano già state
con lui. Conquistò la sua benevolenza e la sua simpatia più di ogni
altra ragazza. Perciò il re le mise in testa il turbante regale e la
nominò regina al posto di Vasti.

<sup>18</sup> In onore di Ester il re fece una grande festa per tutti i
ministri e funzionari, proclamò un giorno di festa in tutte le province
e distribuì molti regali prestigiosi e di lusso.

#### Mardocheo scopre una complotto

<sup>19</sup> Al tempo in cui le ragazze furono radunate, Mardocheo
aveva un incarico poco importante a corte.

<sup>20</sup> Ester non aveva rivelato nulla della sua famiglia e del
suo popolo: così le aveva ordinato Mardocheo e lei continuava ad
ubbidirgli come quando viveva sotto la sua tutela.

<sup>21-23</sup> Un giorno Mardocheo si trovava nell'anticamera del re.
Due funzionari di guardia all'appartamento regale, Bigtan e Teres, pieni
di rancore contro Assuero, stavano preparando un complotto per
ucciderlo. Mardocheo venne a saperlo e avvisò la regina Ester; a sua
volta, lei lo riferì al re a nome di Mardocheo. Si fece un'inchiesta e
la congiura fu scoperta. I due furono impiccati e, per ordine del re, il
fatto fu registrato nelle cronache ufficiali dell'impero.

---------------------------------------
[<-indietro](est01.html) [avanti ->](est03.html)